---
title: "Test for sygdomme"
description: "Forløb om test for sygdomme (herunder sensitivitet og specificitet)."
image: "test_for_sygdomme/sygdom.jpg"
categories:
  - Kort forløb
  - B-niveau
---


::: {.callout-caution collapse="true" appearance="minimal"}
### Forudsætninger og tidsforbrug
Forløbet kræver kendskab til:

+ Sandsynlighedsregning.
+ Betingede sandsynligheder.

Ovenstående dækkes i noten [Sandsynlighedsregning og mængdeteori](../materialer/sandsynlighed/sandsynlighed.qmd).

**Tidsforbrug:** Ca. 2 x 90 minutter.

:::

::: {.purpose}

### Formål

Dette forløb handler om at forstå forskellige sandsynligheder i forbindelse med test for sygdomme. Du skal blandt lære, hvad **sensitivitet**, **specificitet**, **prævalens** samt **positiv** og **negativ prædiktiv værdi** betyder. 

:::

\

![](test_for_sygdomme/sygdom.jpg){style='float:right;  margin-left: 1rem;'  width=40%}
Når en sygdom er smitsom, vil vi ofte være interesseret i at teste for sygdommen, så eventuelt smittede personer undgår at smitte andre. Som eksempel kan nævnes det omfattende testprogram, vi så under Covid-19 pandemien. Seksuelt overførte sygdomme, som for eksempel klamydia, vil også typisk være genstand for test.

## Sensitivitet og specificitet

Når man tester for en sygdom, vil man måske umiddelbart tænke, at hvis testen er positiv, så er man syg, og hvis testen er negativ, så er man rask. Men det behøver faktisk ikke at være tilfældet. Man kan godt være rask, selvom testen er positiv (det kalder man for en falsk positiv), og man kan godt være syg, som testen er negativ (det kalder man for en falsk negativ). Det er fordi, at der ikke findes nogen test, som er helt perfekt! 

Det vil sige, at resultatet af en test vil falde i én af følgende fire kategorier:

|       | Syg   | Rask   |
|-------|--------|--------|
| Positiv test   | Sand positiv (SP)  | Falsk positiv (FP) | 
| Negativ test   | Falsk negativ (FN) | Sand negativ (SN)  | 
: {.bordered}

Det er klart, at man selvfølgelig helst vil have en test, hvor flest mulige lander i diagonalen med sande positive og sande negative.

En god test skal derfor have følgende egenskaber:

+ Hvis testen anvendes på en syg person, så skal sandsynligheden for, at testen bliver positiv, være høj.
+ Hvis testen anvendes på en rask person, så skal sandsynligheden for, at testen bliver negativ, være høj.

Disse to betingede sandsynligheder kaldes for henholdsvis **sensitivitet** og **specificitet** og kan skrives matematisk sådan her:

$$
\mathrm{sensitivitet } = P(\textrm{positiv test } | \textrm{ syg})
$$
og

$$
\mathrm{specificitet } = P(\textrm{negativ test } | \textrm{ rask})
$$

::: {.callout-note collapse="false" appearance="minimal"}
### Opgave 1: Sensitivitet og specificitet

Vælg en sygdom, som du vil arbejde med (eller som din lærer har bestemt, at du skal arbejde med!). Det kan for eksempel være corona, klamydia, RS virus eller influenza.

+ Undersøg sensitivitet og specificitet for forskellige tests for den sygdom, som du har valgt.
+ Kan du lave en test hvor sensitiviteten er $100 \%$ (du behøver ikke at bekymre dig om specificiteten)?
+ Kan du lave en test hvor specificiteten er $100 \%$ (du behøver ikke at bekymre dig om sensitiviteten)?

:::

Det er klart, at hvis en test skal være god, så ønsker vi, at *både* sensitiviteten og specificiteten er tæt på $100 \%$.

## Prævalens

Blandt alle dem, vi tester, vil en vis andel i virkeligheden være syge. Det kaldes for sygdommens prævalens. Det vil sige:

$$
\mathrm{prævalens } = P(\textrm{syg})
$$

::: {.callout-note collapse="false" appearance="minimal"}
### Opgave 2: Prævalens

+ Undersøg (for et eller andet tidspunkt) prævalensen for den sygdom, som du arbejder med.

:::


::: {.callout-note collapse="false" appearance="minimal"}
### Opgave 3: Sensitivitet, specificitet og prævalens

Vi forestiller os nu, at du tester $10000$ tilfældige personer for den sygdom, som du arbejder med og lad os sige, at følgende er oplyst (du må også gerne bruge de tal, som du har fundet i de foregående opgaver):

**Prævalens:** $P(\textrm{syg})= 5 \%$

**Sensitivitet:** $P(\textrm{positiv test } | \textrm{ syg}) = 86 \%$ 

**Specificitet:** $P(\textrm{negativ test } | \textrm{ rask}) = 92 \%$ 

+ Udfyld nedenstående tabel (start med at bestemme det samlede antal syge og raske):

|       | Syg   | Rask   | I alt |
|:-------:|:--------:|:--------:|:--------:|
| Positiv test   | | | | 
| Negativ test   | | | |
| I alt | | | $10000$ |
: {.bordered}

:::

## Positiv og negativ prædiktiv værdi

Hvis du bliver testet for en sygdom, så vil du enten stå med en positiv eller en negativ test, og du er dybest set slet ikke interesseret i ovenstående sandsynligheder (sensitivitet, specificitet og prævalens)! Du vil i stedet stille dig selv ét af følgende to spørgsmål:

+ *Min test er positiv -- hvad er sandsygligheden for, at jeg rent faktisk er syg?*

eller

+ *Min test er negativ -- hvad er sandsygligheden for, at jeg rent faktisk er rask?*

Du vil jo gerne undgå, at din test enten er falsk positiv eller falsk negativ.

Ovenstående sandsynligheder kaldes for den positive prædiktive værdi og den negative prædiktive værdi. Skrevet som en betinget sandsynlighed bliver det:

$$
\textrm{positiv prædiktiv værdi } = P(\textrm{syg } | \textrm{ positiv test})
$$
og

$$
\textrm{negativ prædiktiv værdi } = P(\textrm{rask } | \textrm{ negativ test})
$$



::: {.callout-note collapse="false" appearance="minimal"}
### Opgave 4: Positiv og negativ prædiktiv værdi

+ Benyt tabellen fra opgave 3 til at udregne den positive og negative prædiktive værdi.

:::

Du undrer dig måske over, at den positive prædiktive værdi er så forholdsvis lav (under $40 \%$), mens den negative prædiktive værdi er så tæt på 100%. Men det er fordi, at den positive og negative prædiktive værdi ikke kun afhænger af testens sensitivitet og specificitet, men også af prævalensen af sygdommen (i den gruppe vi tester iblandt). Hvis vi ser på, hvad vi ved, inden vi overhovedet begynder at teste (det kaldes for *a priori sandsynligheder*), så er det følgende:

$$P(\textrm{syg})= 5 \%$$

og dermed også, at

$$P(\textrm{rask})= 95 \%$$
Det vil sige, at inden vi har taget testen, er vi ret sikre på, at vi er raske. Får vi så (som forventet) en negativ test, så bliver vi bare endnu mere sikre på, at vi er raske (svarende til en negativ prædiktiv værdi på $99.2 \%$). Får vi derimod en positiv test, så bliver vi lidt mere sikre på, at vi er syge. Vi opjusterer altså fra en a priori sandsynlighed på $5 \%$ til en positiv prædiktiv værdi på $36.1 \%$. Men fordi at sandsynligheden for at være syg på forhånden er så lille, så vil en positiv test stadig efterlade en vis chance for, at vi rent faktisk ikke er syge alligevel!

Det virker måske underligt, men forestil dig, at vi laver graviditetstest blandt mænd. Da ingen test er perfekt (sensitivitet og specificitet vil altid være under $100 \%$), så vil der før eller siden ske det, at en af mændene tester positiv. Men her er det ret tydeligt, at prævalensen (det vil sige sandsynligheden for at være gravid), blandt dem vi tester (det vil sige mænd), er $0 \%$. Derfor bliver den positive prædiktive værdi også $0 \%$, selvom testen er positiv! Men det er selvfølgelig også lidt åndsvagt at lave graviditetstest blandt mænd...!

Hvis vi tester en hel befolkning for eksempelvis corona, så vil prævalensen være forholdsvis lav. Tester vi derimod kun blandt personer, som har symptomer på corona, så vil prævalens straks være højere. Vi skal nu undersøge, hvilken betydning det har på den positive og negative prædiktive værdi.

::: {.callout-note collapse="false" appearance="minimal"}
### Opgave 5: Positiv og negativ prædiktiv værdi og forskellige prævalenser

Vi forestiller os igen, at vi tester $10000$ personer for den sygdom, som vi arbejder med og lad os sige, at sensitivitet og specificitet er som før, men at prævalensen varierer, som angivet nedenfor: 

**Prævalens:** $P(\textrm{syg})$ på henholdsvis $1 \%$, $5 \%$, $20 \%$ og $40 \%.$

**Sensitivitet:** $P(\textrm{positiv test } | \textrm{ syg}) = 86 \%.$ 

**Specificitet:** $P(\textrm{negativ test } | \textrm{ rask}) = 92 \%.$ 

+ Udfyld tabeller som nedenstående for hver af de fire forskellige prævalenser (husk, at du allerede har tabellen for prævalensen på $5 \%$ fra opgave 3!):

|       | Syg   | Rask   | I alt |
|:-------:|:--------:|:--------:|:--------:|
| Positiv test   | | | | 
| Negativ test   | | | |
| I alt | | | $10000$ |
: {.bordered}

+ Beregn positiv prædiktiv værdi ($P(\textrm{syg } | \textrm{ positiv test})$) og negativ prædiktiv værdi ($P(\textrm{rask } | \textrm{ negativ test})$) for de fire forskellige prævalenser og udfyld denne tabel:

| Prævalens  | Positiv prædiktiv værdi   | Negativ prædiktiv værdi   |
|:-------:|:--------:|:--------:|
| $1 \%$ | | | 
| $5 \%$ | | | 
| $20 \%$| | |
| $40 \%$| | |
: {.bordered}

+ Hvad sker der med henholdsvis den positive og den negative prædiktive værdi, når prævalensen stiger? Hvordan giver det mening?

:::

::: {.callout-note collapse="false" appearance="minimal"}
### Opgave 6: Hurtigtest for corona

Læs artiklen [Antigentest gav 47% falsk negative svar](https://www.ssi.dk/aktuelt/nyheder/2021/antigentest-gav-47-falsk-negative-svar). Vi antager i det følgende, at PCR-testen er $100 \%$ korrekt (selvom det selvfølgelig ikke er tilfældet). Det vil sige, at hvis en person får en positiv PCR-test, så vil vi sige, at personen er syg og omvendt ved en negativ PCR-test.

+ Udfyld på baggrund af artiklen tabellen med antal raske/syge og positive/negative.

+ Udregn testens sensitivitet og specificitet.

+ Udregn prævalensen.

+ Udregn den positive og negative prædiktive værdi.

:::

## Ordbog

Inden vi går videre, samler vi lige alle begreberne ét sted:

::: {.highlight }

**Ordbog**

* Sensitivitet:  $P(\textrm{positiv test } | \textrm{ syg})$

* Specificitet: $P(\textrm{negativ test } | \textrm{ rask})$

* Prævalens: $P(\textrm{syg})$

* Positiv prædiktiv værdi: $P(\textrm{syg } | \textrm{ positiv test})$

* Negativ prædiktiv værdi: $P(\textrm{rask } | \textrm{ negativ test})$

:::

## Bayes formel (mest for A-niveau)

Hvis du har læst afsnittet om [Betinget sandsynlighed og uafhængighed](../materialer/sandsynlighed/sandsynlighed.qmd#betinget-sandsynlighed-og-uafhængighed) så ved du, at en betinget sandsynlighed er defineret på følgende måde:

$$
P(A | B) = \frac{P(A \cap B)}{P(B)}
$$
Og du har lært, at hvis man bruger det lidt smart, så kan man bevise Bayes' sætning, som siger, at

$$
P(A | B) = \frac{P(B|A) \cdot P(A)}{P(B)}
$$

Det vil vi nu udnytte til at opskrive et udtryk for den positive prædiktive værdi:

$$
P(\textrm{syg } | \textrm{ positiv test}) = \frac{P(\textrm{positiv test } | \textrm{ syg}) \cdot P(\textrm{syg})}{P(\textrm{positiv test})}
$$

Udnytter vi definitionen af sensitivitet og prævalens, så kan vi omskrive tælleren til

$$
P(\textrm{syg } | \textrm{ positiv test}) = \frac{\textrm{sensitivitet} \cdot \textrm{prævalens}}{P(\textrm{positiv test})}
$$ {#eq-PPV}

Nu mangler vi at finde et udtryk for nævneren. Der må gælde, at

$$
P(\textrm{positiv test}) = P(\textrm{positiv test }  \cap  \textrm{ syg}) + P(\textrm{positiv test }  \cap  \textrm{ rask})
$$
Bruger vi definitionen på betingede sandsynligheder, kan vi skrive ovenstående som

$$
\begin{aligned}
P(\textrm{positiv test} &) =  \\ P(&\textrm{positiv test } | \textrm{ syg} ) \cdot P(\textrm{syg}) + P(\textrm{positiv test } | \textrm{ rask}) \cdot P(\textrm{rask})
\end{aligned}
$$
Det her er faktisk **Loven om total sandsynlighed**, som vi behandlede i afsnittet [Opdeling og sandsynlighed](../materialer/sandsynlighed/sandsynlighed.qmd#opdeling-og-sandsynlighed).


Vi udnytter nu, at 
$$P(\textrm{rask})+P(\textrm{syg})=1$$ 
og dermed, at 
$$P(\textrm{rask}) = 1- P(\textrm{syg})$$ 
Tilsvarende er også 
$$P(\textrm{positiv test } | \textrm{rask}) = 1-P(\textrm{negativ test } | \textrm{rask})$$ 
Derfor er

$$
\begin{aligned}
P(\textrm{positiv test}&) \\ = P(&\textrm{positiv test } | \textrm{ syg} ) \cdot P(\textrm{syg}) + \left ( 1 - P(\textrm{negativ test } | \textrm{ rask}) \right )  \cdot \left ( 1- P(\textrm{syg}) \right )
\end{aligned}
$$

Men nu er sandsynligheden for at teste positiv alene udtrykt ved hjælp af sensitiviteten, specificiteten og prævalensen:


$$
P(\textrm{positiv test}) = \textrm{sensitivitet} \cdot \textrm{prævalens} + \left ( 1 - \textrm{specificitet} \right )  \cdot \left ( 1- \textrm{prævalens} \right )
$$
Indsætter vi dette i (@eq-PPV), får vi

$$
\begin{aligned}
P(\textrm{syg } &| \textrm{ positiv test}) \\ &= \frac{\textrm{sensitivitet} \cdot \textrm{prævalens}}{\textrm{sensitivitet} \cdot \textrm{prævalens} + \left ( 1 - \textrm{specificitet} \right )  \cdot \left ( 1- \textrm{prævalens} \right )}
\end{aligned}
$$ {#eq-PPV_formel}


Bruger vi denne formel til at udregne den positive prædiktive værdi i det tilfælde, hvor prævalensen er $5 \%$, sensitiviteten er $86 \%$ og specificiteten er $92 \%$, får vi

$$
\begin{aligned}
P(\textrm{syg } | \textrm{ positiv test}) &= \frac{0.86 \cdot 0.05}{0.86 \cdot 0.05 + (1-0.92) \cdot (1-0.05)} \\ &= 0.361=36.1 \%
\end{aligned}
$$ 

Det skulle meget gerne stemme med det, du har fået i opgave 4 (men hvor den positive prædiktive værdi blev beregner på baggrund af tabelværdier).

::: {.callout-note collapse="false" appearance="minimal"}
### Opgave 7: Beregning af positiv prædiktiv værdi for forskellige prævalenser

Antag, at vi bruger den samme sensitivitet, specificitet og prævalenser som tidligere:

**Prævalens:** $P(\textrm{syg})$ på henholdsvis $1 \%$, $5 \%$, $20 \%$ og $40 \%$.

**Sensitivitet:** $P(\textrm{positiv test } | \textrm{ syg}) = 86 \%$ 

**Specificitet:** $P(\textrm{negativ test } | \textrm{ rask}) = 92 \%$ 



+ Brug nu formlen i (@eq-PPV_formel) til at beregn den positive prædiktiv værdi ($P(\textrm{syg } | \textrm{ positiv test})$) for de fire forskellige prævalenser og udfyld denne tabel:

| Prævalens  | Positiv prædiktiv værdi   |
|:-------:|:--------:|
| $1 \%$ | | 
| $5 \%$ | | 
| $20 \%$| | 
| $40 \%$| | 
: {.bordered}

+ Kontroller, at dit resultat stemmer med det, du fik i opgave 5.

:::

::: {.callout-note collapse="false" appearance="minimal"}
### Opgave 8: Formel for negative prædiktiv værdi (svær)

+ Opstil en formel for udregning af den negative prædiktive værdi ved at følge udledningen af formlen for den positive prædiktive værdi ovenfor.

+ Brug din formel til at udregne negativ prædiktiv værdi for prævalenserne  fra opgave 7.

+ Kontroller, at dit resultat stemmer med det, du fik i opgave 5.


:::

## Videre læsning

[Epidemimatematik: Test for smitte og sygdomme](https://matematikdidaktik.dk/tema/epidemimatematik/epidemimatematik-test-for-smitte-og-sygdom)

## Delvis facitliste

[Facitliste](test_for_sygdomme/test_for_sygdomme_facit.qmd){target="_blank"}.
