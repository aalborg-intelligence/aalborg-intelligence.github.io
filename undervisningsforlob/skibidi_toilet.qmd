---
title: "Skibidi toilet"
description-meta: 'Dette forløb handler om at kunne vurdere på de opnåede værdier af tabsfunktionen og klassifikationsnøjagtigheden.'
image: "skibidi_filer/skibidi.jpg"
categories:
  - A-niveau
  - Kort
---

::: {.callout-caution collapse="true" appearance="minimal"}
### Forudsætninger og tidsforbrug

+ Differentialregning.
+ [Tabsfunktioner (squared error)](../materialer/tabsfunktioner/tabsfunktioner.qmd).

**Tidsforbrug:** Ca. 60 minutter. 

:::

::: {.purpose}

### Formål

Formålet med dette forløb er at se på, hvordan man kan vurdere værdien af tabsfunktionen og værdien af klassifikationsnøjagtigheden, når man har trænet en kunstig neuron på et datasæt. 

Hvis værdierne vurderes utilfredsstillende, må man forsøge, om andre startvægte, en anden learning rate eller flere iterationer giver et bedre resultat. 

:::

## Træn neuralt netværk
Vi vil se på data fra 200 fiktive personer, der efter et besøg på et museum om internetfænomener bliver spurgt, om de ved, hvad \"skibidi toilet\" betyder.

![](skibidi_filer/skibidi.jpg){style='float:right;'  width=40%}

Der er to feature variable, $x_1$ er personens alder, og $x_2$ er besøgets længde i minutter, samt en target variabel $t$, som angiver, om personen har lært, hvad \"skibidi toilet\" betyder (1 betyder \"Ja\", 0 betyder \"Nej\").

Data ligger i [Excel-filen her](skibidi_filer/datasæt_alder_tid.xlsx). Vi vil bruge [kunstig neuron app'en](https://apps01.math.aau.dk/ai/neuron/){target="_blank"} til at træne en model på disse data.

::: {.callout-note collapse="false" appearance="minimal"}
### Opgave 1: Udregn værdi af tabsfunktionen
* Åbn appen og indlæs datasættet.
* Vælg $t$ som target-variabel (target-værdien sættes til 1) og $x_1$ og $x_2$ som feature-variable.
* Sæt startvægtene til -23. 
* Behold learning-raten på 0,001.
* Sæt antal iterationer til 50000.
* Behold *Squared* som tabsfunktion, *Sigmoid* som aktiveringsfunktion og behold fluebenet ved feature-skalering.
* Kør modellen. 
* Overvej, om det ser ud til, at den kunstige neuron er trænet rimeligt -- se for eksempel på, om grafen til højre flader ud.
* Notér slutværdien af tabsfunktionen.
:::

Det er ikke åbenlyst, om modellen er trænet godt nok, men i det følgende vil vi se på, hvad man i hvert fald kan bruge til at se, at det nok ikke er særligt godt endnu.


## Lille eksempel
Lad os sige, at vi har spurgt 10 personer, om de ved, hvad \"skibidi toilet\" betyder.
De 7 svarede \"Ja\", og de 3 svarede \"Nej\". Vi sætter targetværdien $t=1$ for \"Ja\" og $t=0$ for \"Nej\".

Vi skal så ud fra en eller flere feature variable for hver person træne en kunstig neuron til at kunne klassificere, om en ny person ved, hvad \"skibidi toilet\" betyder.

Vi vil dog ikke fokusere på netværket, men på mulige værdier af tabsfunktionen, idet vi bruger *squared error* som tabsfunktion:
$$
E = \frac{1}{2} \sum \left (t-o \right)^2
$$ {#eq-tabsfunktion}
hvor der summeres over alle træningsdata.


::: {.callout-note collapse="false" appearance="minimal"}
### Opgave 2: Udregn værdi af tabsfunktionen i eksemplet
* Hvad er den absolut mindste værdi, som tabsfunktionen kan få?
* Hvad skal outputværdien $o$ sættes til for hver af de $10$ personer for at få minimum?

* Hvad er den absolut største værdi, som tabsfunktionen kan få?
* Hvad skal outputværdien $o$ sættes til for hver af de $10$ personer for at få maksimum?

* Hvilken værdi giver tabsfunktionen, hvis outputværdien sættes til $o=0.5$ for alle input?

:::

Så $o=0.5$ giver os et udgangspunkt, som værdien af tabsfunktionen i hvert fald bør komme under, men mon ikke det kan blive bedre end det?

::: {.callout-note collapse="false" appearance="minimal"}
### Opgave 3: Udregn E for andre værdien end $o=0.5$
* Overvej, om $o=0$ eller $o=1$ for alle input vil give den laveste værdi af tabsfunktionen.
* Udregn værdien af $E$ i begge tilfælde.
* Overvej, hvilken fast værdi $o=p$, der vil give den mindste værdi af tabsfunktionen.
* Beregn værdien af $E$ for forskellige værdier af $p$.

:::

Normalt vil outputværdien $o$ afhænge af vores feature variable. Men som vi gjorde det i opgave 3, vil vi nu prøve at undersøge nærmere, hvad der sker, hvis vi fastholder outputværdien på en fast værdi $o=p$ for alle input. Det vil sige, at vi vil se på tabsfunktionen som en funktion af $p$ alene: $E(p)$.

::: {.callout-note collapse="false" appearance="minimal"}
### Opgave 4: Tabsfunktionen som funktion af p
* Opskriv forskriften for $E(p)$ (i eksemplet hvor 7 personer har en targetværdi på 1, og 3 har en targetværdi på 0).
* Bestem minimum for $E$ ved hjælp af differentialregning.
* Stemmer svaret her med det, du fandt ud af i opgave 3?

:::

## Generalisering
I matematik vil vi rigtigt gerne generalisere, så vi ikke bare ser på et lille eksempel med $10$ personer, hvor andelen $q=\frac{7}{10}$ svarer \"Ja\", men på noget mere generelt. 

Lad os derfor sige, at vores datasæt er med $n$ personer, og at andelen af personer, som svarer \"Ja\", betegnes med $q$. 

::: {.callout-note collapse="false" appearance="minimal"}
### Opgave 5: Optimering af tabsfunktionen
* Indse, at der er $q \cdot n$ personer, som svarer \"Ja\" og $(1-q) \cdot n$ personer, som svarer \"Nej\".
* Opskriv forskriften for $E(p)$ med brug af $n$ og $q$ istedet for tal.
* Vis ved hjælp af differentialregning, at $p=q$ minimerer $E(p)$.
* Opskriv et udtryk for den mindste værdi af $E(p)$ udtrykt ved $n$ og $q$.

:::

## Det store datasæt igen
Med disse overvejelser skal vi tilbage til datasættet med de 200 person om \"skibidi toilet\". Vi skal se, om den model, vi trænede med appen, ser ud til måske at være trænet godt nok.

::: {.callout-note collapse="false" appearance="minimal"}
### Opgave 6: Vurder på den trænede model
* Se i datasættet, hvilken værdi $q$ har ved at tælle andelen, som har svaret \"Ja\". 
* Udregn værdien af $E$ ud fra $n$ og $q$.
* Sammenlign med den værdi af tabsfunktionen, som træningen i opgave 1 gav. Hvad fortæller det om den trænede model?
* Brug app'en med andre værdier på start-vægtene, learning-rate og/eller antal iterationer for at få værdien af tabsfunktionen så lav som mulig.
:::

I opgave 6 har du nok set, at du ved hjælp af app'en kan træne en model, hvor værdien af tabsfunktionen er væsentligt mindre end den mindste værdi af tabsfunktionen, som du kan få, hvis $p$ er sat til den fast værdi for alle input. Det skyldes selvfølgelig, at den nye model også tager højde for de to feature variable alder ($x_1$) og tid ($x_2$), så $p$ nu ikke længere er et fast tal, men afhænger af alder og tid.


## Klassifikationsnøjagtigheden

Måske du i opgave 1 så på klassifikationsnøjagtigheden (CA). Hvis ikke, så lav opgave 1 igen.


::: {.callout-note collapse="false" appearance="minimal"}
### Opgave 7: Vurder på CA for den trænede model
* Hvad blev CA i den trænede model i opgave 1?
* Hvis modellen i stedet blindt giver $o=0$ for alle input, hvad bliver CA så?
* Hvis modellen i stedet blindt giver $o=1$ for alle input, hvad bliver CA så?
* Hvor stor vil du ud fra dette sige, at CA mindst skal være, før modellen kan være nogenlunde trænet?
* Hvor høj en værdi af CA fik du til sidst i opgave 6?
:::

Måske du har undret dig over, at vi både taler om værdien af tabsfunktionen og om CA, som jo begge siger noget om, hvor god modellen er. Lad os kigge på, om de altid følges ad.

::: {.callout-note collapse="false" appearance="minimal"}
### Opgave 8: Sammenhæng mellem CA og $E$

* Beregn $E$ og CA for datasættet med de 200 personer, hvis den trænede model bare altid giver $o=1$ (\"Ja\") som svar for alle personer.
* Beregn $E$ og CA for datasættet for de 200 personer, hvis den trænede model giver $o=0.55$ for alle personer med $t=1$ og $o=0.45$ for alle personer med $t=0$.
* Hvad kan du konkludere med hensyn til sammenhængen mellem CA og $E$?
:::

Vi håber naturligvis, at vi ved at minimere værdien af tabsfunktionen får prædikteret flere tilfælde korrekt, men som opgave 8 viser, så er der ikke altid en 100% sammenhæng mellem lavere værdi af tabsfunktionen og bedre klassifikationsnøjagtighed.


## Delvis facitliste

[Facitliste](skibidi_filer/skibidi_facit.qmd){target="_blank"}.

