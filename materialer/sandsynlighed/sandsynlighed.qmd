---
title: "Sandsynlighed og mængdeteori"
image: ""
description-meta: "I denne note giver vi en kort introduktion til mængdeteori og sandsynlighedsregning -- herunder betinget sandsynlighed og uafhængige hændelser. "
---


I det følgende skal vi se på sandsynlighedsteori. Alle har selvfølgelig en fornemmelse for, hvor sandsynligt det er, at nogle hændelser indtræffer -- for eksempel at man slår en sekser med en terning eller trækker et rødt kort fra et spil kort. Hurtigt kan det dog blive mere besværligt og for at kunne arbejde systematisk med sandsynligheder, er det nødvendigt først at forstå mængdeteori, som kan være med til at give overblik over hændelser. 


## Mængdeteori
En mængde er blot en samling af elementer. Det kunne være en samling der indeholder bogstaverne $b$, $d$ og $k$. Denne mængde skrives 

$$\{b,d,k\}$$ 

Vi siger, at mængden indeholder elementerne $b$, $d$ og $k$. Hvis vi kalder mængden for $M$, betyder $d\in M$ netop, at $M$ indeholder elementet $d$ (eller at $d$ er indeholdt i $M$). At et element $x$ ikke er i mængden $M$, kan skrives som $x\not \in M$.

Bemærk, at en mængde kan indeholde alt muligt, det kunne også være en mængde med tal som $\{1,3,5\}$ eller en mængde med personer.


Hvis man har to mængder $A$ og $B$, da siger vi, at de to mængder er ens, hvis det er sådan, at ethvert element, der er i $A$, også er i $B$, og ethvert element, der er i $B$, også er i $A$. Hvis $A$ og $B$ er ens, skrives det som $A=B$. 

::: {#exm-eks1}

### Ens mængder

Vi ser på følgende fire mængder:
$$
\begin{aligned}
A &=\{1,2,3,5\} \\
B &=\{1,4,5\} \\
C &=\{1,3,2,5\} \\
D &=\{1,3,5,2,1,1\}.
\end{aligned}
$$
Hvilke af disse er mon ens? Her er det faktisk de tre mængder $A$, $C$ og $D$, som er ens, hvilket viser, at rækkefølgen ved opskrivningen af elementerne ikke er vigtig, og heller ikke om et element skrives flere gange ved mængden. Det vigtige er altså blot, om et element er med i mængden eller ej.

:::


Ofte vil man arbejde med flere mængder og kombinere disse til at lave nye mængder. 

### Foreningsmængde og fællesmængde

Givet to mængder $A$ og $B$, da indføres foreningsmængden af $A$ og $B$ betegnet med 

$$A\cup B$$ 

som mængden, der netop indeholder de elementer, som er i $A$ [eller]{.underline} $B$ [eller]{.underline} begge af disse. Dette er illustreret i @fig-AcupB, som kaldes for et Venn-diagram.

![Venn-diagram som illustrerer foreningsmængden $A\cup B$.](images/AcupB.png){#fig-AcupB width=60% fig-align="center"}

Læg mærke til, at $A \cup B = B \cup A$.

Desuden indføres fællesmængden af $A$ og $B$ betegnet med 

$$A\cap B$$ 

som mængden, der netop indeholder de elementer, som er indeholdt i [både]{.underline} $A$ [og]{.underline} $B$. Det er vist i @fig-AcapB.

![Venn-diagram som illustrerer fællesmængden $A\cap B$.](images/AcapB.png){#fig-AcapB width=60% fig-align="center"}

Læg mærke til, at $A \cap B = B \cap  A$.

::: {#exm-eks2}

### Foreningsmængde og fællesmængde

Vi lader 

$$
A=\{1,2,3,4,5,6\} \quad \textrm{og} \quad B=\{2,4,6,8\}.
$$ 
Foreningsmængden er da

$$
A\cup B=\{1,2,3,4,5,6,8\}
$$
og fællesmængden

$$
A\cap B=\{2,4,6\}.
$$

:::

### Disjunkte mængder

En vigtig mængde er den tomme mængde, som betegnes med  $\emptyset$. Det er altså mængden uden elementer.

Hvis to mængder $A$ og $B$ opfylder, at $A\cap B=\emptyset$ siger man, at $A$ og $B$ er disjunkte. Disjunkte mængder har derved ikke nogen elementer til fælles. Man kan også sige, at der ikke er noget overlap mellem de to mængder. Et eksempel på to disjunkte mængder er vist i @fig-disjunkte. Her ses det tydeligt, at de to mængder ikke overlapper.

![Venn-diagram som illustrerer to disjunkte mængder $A$ og $B$.](images/disjunkte.png){#fig-disjunkte width=60% fig-align="center"}

::: {#exm-eks3}

### Disjunkte mængder

Vi ser på følgende tre mængder:

$$
\begin{aligned}
A &=\{1,2,3,5\} \\
B &=\{1,4,6\} \\
C &=\{3,5,7\}. 
\end{aligned}
$$
Her er

$$
\begin{aligned}
A \cap B &= \{1\} \\
A \cap C &= \{3, 5\} \\
B \cap C &= \emptyset. 
\end{aligned}
$$
Det vil sige, at $B$ og $C$ er disjunkte.
:::

### Komplementærmængde

Når man betragter mængder, vil man ofte udelukkende se på elementer af en bestemt slags. Som i de tidligere eksempler kunne det være, at alle elementer er heltal. Her tænker vi, at vi arbejder indenfor et univers $U$, som er alle mulige tænkelige elementer, og de mængder vi ellers ser på indeholder så elementer, som er i mængden $U$. 

Lad os se på et univers $U$ og en mængde $A$, som kun indeholder elementer, der også er i $U$. Vi vil så indføre komplementærmængden for $A$, som mængden indeholdende netop de elementer fra $U$, som [ikke]{.underline} er i $A$. Komplementærmængden til $A$ skrives $\overline{A}$. Dette er illustreret i @fig-complementA.

![Venn-diagram som illustrerer komplementærmængden $\overline{A}$.](images/complementA.png){#fig-complementA width=60% fig-align="center"}

Lad os de på et eksempel.

::: {#exm-eks4}

### Komplementærmængde

Vi ser på et univers 

$$
U=\{1,2,3,4,5,6,7,8\}
$$ 

og en mængde $A$: 

$$
A=\{1,2,3\}.
$$ 

Da er komplementærmængden til $A$:

$$
\overline{A}= \{4,5,6,7,8\}
$$

fordi det netop er alle de elementer i universet $U$, som [ikke]{.underline} er i $A$.

:::


Givet en mængde $A$, så kaldes $A_1,A_2,...,A_n$ en opdeling af $A$, hvis 
$A_1,A_2,...,A_n$ er mængder, som er parvis disjunkte, og hvor 

$$
A=A_1\cup A_2\cup \cdots \cup A_n.
$$

Et eksempel på en opdeling af en mængde $A$ i mængderne $A_1, A_2, A_3, A_4$ og $A_5$ ses i @fig-opdeling.

![Venn-diagram som illustrerer en opdeling af en mængde $A$ i mængderne $A_1, A_2, A_3, A_4$ og $A_5$.](images/opdeling.png){#fig-opdeling width=60% fig-align="center"}

::: {#exm-eks5}

### Opdeling

Hvis man har mængden 

$$
A=\{1,2,3,4,5,6,7,8\}
$$ 

kan man lave en opdeling af $A$ i to mængder $A_1$ og $A_2$, hvor $A_1$ indeholder de lige tal fra $A$, mens $A_2$ indeholder de ulige tal fra $A$:

$$
\begin{aligned}
A_1 &= \{2, 4, 6, 8\} \\
A_2 &= \{1, 3, 5, 7\}.
\end{aligned}
$$


:::

Hvis det var en mængde indeholdende elever på et gymnasium, kunne man lave en opdeling efter hvilke klasser, man kommer fra.

 
## Sandsynlighed

I sandsynlighedsregning tænker man, at man udfører et forsøg eller et eksperiment, hvor der er nogle mulige udfald. Mængden af disse udfald kaldes udfaldsrummet.

På forhånd ved man ikke, hvad resultatet af et eksperiment bliver, men ofte kender man sandsynligheden for at hvert udfald i et udfaldsrum $U$ indtræffer. Rent matematisk svarer det til, at man kender en såkaldt sandsynlighedfunktion. 

Formelt definerer man et såkaldt sandsynlighedsfelt:

::: {#def-ssh_felt}

### Sandsynlighedsfunktion

Ved et sandsynlighedsfelt forstås en sandsynlighedsfunktion $P$, der til hvert udfald $u_i$ i et udfaldsrum $U=\{u_1,u_2,\ldots,u_n\}$ knytter et reelt tal $P(u_i)$, hvor 

$$0 \leq P(u_i)\leq 1$$ 

og hvor 

$$
P(u_1)+P(u_2)+\cdots + P(u_n)=1=100 \%.
$$

$P(u_i)$ kaldes sandsynligheden for udfaldet $u_i$. 

:::


Lad os se på et konkret eksempel.

::: {#exm-eks6}

### Sandsynlighedsfunktion

Vi tænker, at man slår med en almindelig terning, hvor udfaldet kan være $1,2,3,4,5,6$.
Her vil sandsynligheden for, at man slår $3$ være $P(3)=\frac{1}{6}$. Ved dette eksempel er sandsynligheden for hvert udfald ens. Sandsynlighedsfeltet kan skrives op på denne måde:

|$u$ | $1$ | $2$ | $3$ | $4$ | $5$ | $6$ |
|:---:|:---:|:---:|:---:|:---:|:---:|:---:|
|$P(u)$| $\frac{1}{6}$ | $\frac{1}{6}$ | $\frac{1}{6}$ | $\frac{1}{6}$ | $\frac{1}{6}$ | $\frac{1}{6}$ |
: {.bordered}

:::

Når vi i eksemplet ovenfor siger, at sandsynligheden for at slå $1,2,3,4,5$ eller $6$ alle er $\frac{1}{6}$, så er det baseret på vores fornuft: Terningen har seks sider, og der må være samme sandsynlighed for at lande på hver af dem[^1] -- ergo er hver af sandsynlighederne $\frac{1}{6}$. En sandsynlighed bestemt på denne måde, kaldes for en **a priori sandsynlighed**.

[^1]: Hvis der altså er tale om en såkaldt ærlig terning. Man kan også købe \"snydeterninger\", som meget gerne vil lande på 6. De er gode at have med til pakkespil (hvis altså dine medspillere bruger almindelige terninger)!

### Hændelse

En delmængde $A$ af udfaldsrummet $U$ kaldes for en hændelse:

::: {#def-haendelse}

### Hændelse

Lad $U$ være et udfaldsrum bestående af udfaldene $U= \{u_1, u_2, \dots, u_n\}$. En delmængde af udfaldsrummet kaldes for en hændelse. Hvis hændelsen $A$ består af udfaldene

$$
A = \{u_i, u_j, \dots, u_k\}.
$$

Så definerer vi sandsynligheden for $A$ ved

 $$
 P(A) = P (u_i) + P(u_j) + \cdots + P(u_k).
 $$ {#eq-def_haendelse}
 
:::

Sandsynligheden for en hændelse fås altså ved at lægge sandsynligheden for hver af de udfald, som udgør hændelsen, sammen. Det illusteres nemmest med et eksempel:

::: {#exm-eks7}

### Lige antal øjne

Lad os igen se på sandsynlighedsfeltet i @exm-eks6. Et eksempel på en hændelse er, at terningen viser et lige antal øjne. Det vil sige, at

$$
A= \{2, 4, 6\}.
$$

Dermed er

$$
P(A) = P(2) + P(4) + P(6) = \frac{1}{6} + \frac{1}{6} + \frac{1}{6} = \frac{3}{6} = \frac{1}{2}
$$
som forventet.

:::

### Symmetriske sandsynlighedsfelter

Hvis sandsynligheden for hvert udfald er den samme kaldes sandsynlighedsfeltet for symmetrisk. Det vil sige, at sandsynlighedsfeltet i @exm-eks6 er symmetrisk. Hvis der ialt er $n$ udfald, vil sandsynligheden for et enkelt udfald $u\in U$ i et symmetrisk sandsynlighedsfelt være

$$
P(u)=\frac{1}{n}.
$$

<!-- Ofte vil vi ikke kun se på sandsynligheden for et udfald, men derimod for noget som kan dække over flere forskellige udfald, dette kaldes en hændelse. Ved en terning kunne det være sandsynligheden for at slå noget lige. -->

Vi ser nu på en hændelse $A$, som ialt består af $k$ udfald. Da bliver sandsynligheden for $A$

$$
P(A)=\underbrace{\frac{1}{n} + \frac{1}{n} + \cdots + \frac{1}{n}}_{k \textrm{ led}}= \frac{k}{n}.
$$
De udfald, som er i hændelsen $A$, kalder man også for **gunstige udfald**. Det betyder, at ovenstående formel kan udtrykket på denne måde:

$$
P(A)=\frac{\textrm{antal gunstige udfald}}{\textrm{antal mulige udfald}}.
$$
Vær opmærksom på, at denne formel [kun]{.underline} gælder i symmetriske sandsynlighedsfelter.

::: {#exm-eks8}

### Lige antal øjne, fortsat

Da sandsynlighedsfeltet, som vi så på i @exm-eks6 og @exm-eks7 er symmetrisk, kunne vi også have fundet $P(A)$ ved at bruge formlen ovenfor. Der er $3$ udfald i $A$ og $6$ mulige udfald i alt. Dermed er

$$
P(A)=\frac{3}{6}=\frac{1}{2}
$$

:::


### Ikke-symmetriske sandsynlighedsfelter

Det er selvfølgelig ikke altid, at man har et symmetrisk sandsynlighedfelt. Vi vil illustrere et ikke-symmetrisk sandsynlighedsfelt med et eksempel.

::: {#exm-eks9}

### Produktion af bolde

Vi forestiller os en maskine, der producerer bolde og for hver gang, der bliver lavet en bold, er der $20 \%$ chance for, at den bliver rød, $40 \%$ chance for at den bliver blå, $10 \%$ chance for at den bliver grøn, og $30 \%$ chance for at den bliver gul. 

Her er udfaldsrummet $U = \{\textrm{rød}, \textrm{blå}, \textrm{grøn}, \textrm{gul} \}$. Desuden er $P(rød)=20 \%$, $P(blå)=10 \%$ og $P(grøn)=30 \%$. Opskrevet i en tabel ser det sådan her ud:

|$u$ | rød | blå | grøn |
|:---:|:---:|:---:|:---:|
|$P(u)$| $20 \%$ | $10 \%$ | $30 \%$ |
: {.bordered}


Hvis vi ser på hændelsen 

$$
A: \textrm{der laves en rød eller blå bold}, 
$$

da bliver sandsynligheden ifølge @eq-def_haendelse:

$$
P(A)=P(\textrm{rød})+P(\textrm{blå})=20\%+40\%=60\%.
$$

Altså blot summen af sandsynlighederne for hvert af udfaldene fra hændelsen.

:::

Hvis man ser på hændelser som mængder, kan man ved hjælp af Venn-diagrammet i @fig-AcupB2 se, at der må gælde

$$
P(A\cup B)=P(A)+P(B)-P(A\cap B).
$$

![Venn-diagram som illustrerer sammenhængen mellem  $P(A\cup B)$, $P(A)$, $P(B)$ og $P(A\cap B)$.](images/AcupB2.png){#fig-AcupB2 width=60% fig-align="center"}

Vi kan argumentere for resultatet på følgende måde: Hvis man tager alle udfald fra $A$ og bagefter alle udfald fra $B$, vil de udfald, som er i begge hændelser (svarende til fællesmængden $A \cap B$), blive taget med to gange. Hvis vi vil finde sandsynligheden for $P(A \cup B)$, er vi derfor nødt til at trække sandsynligheden $P(A \cap B)$ fra $P(A)+P(B)$, fordi den er talt med to gange.

Hvis de to hændelser $A$ og $B$ er disjunkte, hvorved $A\cap B$ er den tomme mængde, bliver

$$
P(A\cup B)=P(A)+P(B).
$$

Når man ser på hændelsen $\overline{A}$ svarende til komplementærmængden af en hændelse $A,$ er det oplagt, at

$$
P(\overline{A}) + P(A)=1
$$
og dermed må

$$
P(\overline{A})=1-P(A).
$$

::: {#exm-eks10}

### Kast med to terninger

Vi kaster en ganske almindelig terning to gange og ønsker at finde sandsynligheden for, at man mindst en af gangene får en 6'er. Vi definerer hændelserne:

$$
\begin{aligned}
&A: \textrm{man slår en 6'er i det første kast} \\
&B: \textrm{man slår en 6'er i det andet kast} \\
\end{aligned}
$$
hvor der her er underforstået, at det er lige meget, hvad man slår i det modsatte kast.

Da er den ønskede sandsynlighed:

$$
P(A\cup B)=P(A)+P(B)-P(A\cap B).
$$
Her må 

$$
P(A)=P(B)=\frac{1}{6}
$$  

og  

$$
P(A\cap B)=\frac{1}{36}
$$ 

da $A\cap B$ må svare til, at man får en 6'er i [begge]{.underline} kast.

Derfor er

$$
P(A\cup B)=P(A)+P(B)-P(A\cap B)=\frac{1}{6}+\frac{1}{6}-\frac{1}{36}=\frac{11}{36}.
$$
Læg her mærke til, at udfaldet, hvor man i begge kast får en 6'er, både er i hændelsen $A$ og $B$.

:::


## Estimat for sandsynlighed

Ofte vil man støde på tilfælde, hvor man ikke kender en sandsynlighed, og heller ikke bare kan regne sandsynligheden ud. Det kunne for eksempel være sandsynligheden for at vinde i et lykkehjul eller i et reklamespil. Her vil firmaer ofte få det til at fremstå som om, at det er let at vinde et større beløb ved, at alle felter er lige store. Det er illustreret i figuren herunder:

![Lykkehjul.](images/lykkehjul.png){#fig-lykkehjul width=40% fig-align="center"}

Her skulle man tog, at man vinder 1000 kroner med sandsynlighed $\frac{1}{4}$, men det er desværre nok ikke tilfældet.

For at få et estimat for sandsynligheden for at vinde, kan man prøve lykkehjulet mange gange og finde et estimat, $\hat{p}$, for sandsynligheden for at vinde ved at udregne

$$
\hat{p}=\frac{\textrm{antal successer}}{\textrm{antal forsøg}}.
$$

Her har vi antaget, at sandsynligheden for succes ikke ændres. Estimatet for sandsynligheden fås altså ved at tage en stikprøve, hvor man prøver mange gange. En sandsynlighed bestemt på denne måde kaldes for en **frekventiel sandsynlighed**.

::: {#exm-eks11}

### Uærlig terning

En klasse slår med en uærlig terning 234 gange og notere det antal øjne, terningen viser. På den baggrund kan de estimere sandsynligheden for henholdsvis $1, 2, 3, 4, 5$ og $6$:

|$u$ | $1$ | $2$ | $3$ | $4$ | $5$ | $6$ |
|:---:|:---:|:---:|:---:|:---:|:---:|:---:|
| Antal successer | $10$ | $13$ | $19$ | $19$ | $30$ | $143$ |
|$P(u)$| $\frac{10}{234} \approx$ $4.3 \%$ | $\frac{13}{234}  \approx$ $5.6 \%$ | $\frac{19}{234} \approx$ $8.1 \%$ | $\frac{19}{234} \approx$  $8.1\%$ | $\frac{30}{234} \approx$ $12.8 \%$ | $\frac{143}{234} \approx$ $61.1 \%$ |
: {.bordered}

Her kan man jo tydeligt se, hvorfor det er en god terning at snige med til et pakkespil!

:::




## Betinget sandsynlighed og uafhængighed

Nogle gange kan man være interesseret i sandsynligheden for at en hændelse $A$ indtræffer, når man allerede ved, at en anden hændelse $B$ er indtruffet. Det kunne for eksempel være sandsynligheden for at få 12 til skriftlig matematikeksamen, hvis man allerede ved, at eleven går i en naturvidenskabelig studieretning.

Til en sådan sandsynlighed benyttes notationen $P(A|B)$. Det er altså sandsynligheden for, at $A$ sker, når det er givet, at $B$ er sket. Det læses derfor også som sandsynligheden for $A$
 givet $B$.

Lad os se på et par eksempler:

::: {#exm-eks12}

### Kast med en ærlig terning

Vi ser igen på, at man slår med en ganske almindelig terning. Her ønsker vi at bestemme sandsynligheden for, at man slår noget lige givet, at man slår mindst $4$.

Her vil 

$$
A=\{2,4,6\}
$$ 

svarer til at slå noget lige og 

$$
B=\{4,5,6\}
$$ 

svarer til at slå mindst $4$. Det er så netop sandsynligheden $P(A|B)$ vi skal have fundet.

Her kan vi tænke på det som om, at udfaldrummet kun består af $B=\{4,5,6\}$ og ved hændelsen $A$, skal vi kun se på den del, som også er i $B$. Det svarer til 

$$
A \cap B = \{4, 6\}.
$$


Da det samtidigt er et symmetrisk sandsynlighedsfelt, vil vi få sandsynligheden ved

$$
P(A|B)=\frac{\textrm{antal gunstige}}{\textrm{antal mulige}}=\frac{2}{3}.
$$
:::

I formlen i ovenstående eksempel kan vi prøve at dele med det samlede antal udfald i tæller og nævner:

$$
P(A|B)=\frac{\frac{2}{6}}{\frac{3}{6}}.
$$

I tælleren ser vi faktisk på sandsynlighden for fællesmængden for de to hændelser: 

$$
P(A\cap B)=\frac{2}{6}
$$ 

mens nævneren svarer til 

$$
P(B)=\frac{3}{6}.
$$

Det leder frem til følgende definition på betinget sandsynlighed

::: {#def-betinget}
### Betinget sandsynlighed

Lad $A$ og $B$ være to hændelser, hvor $P(B) \neq 0$. Ved den betingede sandsynlighed $P(A | B)$ forstås tallet

$$
P(A|B)=\frac{P(A\cap B)}{P(B)}
$$

:::

::: {#exm-eks13}

### Interesse for fodbold

Her udvælger vi en tilfældig gymnasieelev og ser på, om den udvalgte er interesseret i fodbold.
Her kan vi for eksempel se på sandsynligheden for, at den udvalgte er interesseret i fodbold givet, at den udvalgte er en dreng. 

Alle vil nok tænke, at information om kønnet af den udvalgte vil ændre sandsynligheden for om den udvalgte er interesseret i fodbold.


Lad os sige, at der ialt er $500$ gymnasieelever, hvoraf $200$ er drenge og $300$ piger. Desuden er $120$ drenge interesseret i fodbold, mens $90$ piger er interesseret i fodbold.

Vi kan nu beregne $P(\textrm{fodbold})$, $P(\textrm{fodbold } | \textrm{ dreng})$ og $P(\textrm{fodbold } | \textrm{ pige})$.

Vi antager, at hver gymnasieelev udvælges med samme sandsynlighed. Der er altså tale om et symmetrisk sandsynlighedsfeæt. Derfor er 

$$
P(\textrm{fodbold})=\frac{\textrm{antal gunstige}}{\textrm{antal mulige}}=\frac{210}{500}=42\%.
$$

Hvis vi skal finde $P(\textrm{fodbold }| \textrm{ dreng})$ er det sandsynligheden for, at den udvalgte er interesseret i fodbold givet, at den udvalgte er en dreng. Med denne formulering giver det mening kun at se på drengene, og om en udvalgt blandt drengene vil være interesseret i fodbold:

$$
P(\textrm{fodbold }| \textrm{ dreng})=\frac{\textrm{antal gunstige}}{\textrm{antal mulige}}=\frac{120}{200}=60\%.
$$

Her ses det, at hvis får information om, at det er en dreng, der er udvalgt, så ændrer det på sandsynligheden for at den udvalgte er interesseret i fodbold.

:::

Ved beregningen af $P(\textrm{fodbold }| \textrm{ dreng})$ i eksemplet ovenfor kan vi igen dividere i tæller og nævner med antallet af gymnasirelever ialt og få:

$$
P(\textrm{fodbold }| \textrm{ dreng})=\frac{\frac{120}{500}}{\frac{200}{500}}.
$$

Her svarer tælleren til, at den udvalgte [både]{.underline} er en dreng, [og]{.underline} at han er interesseret i fodbold (hændelsen svarer altså til en fællesmængde). Nævneren svarer til sandsynligheden for, at den udvalgte er en dreng. Altså 

$$
P(\textrm{fodbold }| \textrm{ dreng})=\frac{P(\textrm{fodbold} \cap \textrm{dreng})}{P(\textrm{dreng})}.
$$

Læg mærke til, at det igen svarer til @def-betinget. Beregningen med formlen svarer til, at man begrænser sig til udfald, hvor $B$ indtræffer, og ser hvor sandsynligt det er, at $A$ indtræffer der.

Fra @def-betinget er det nemt at udlede følgende sætning:

::: {#thm-AcapB}

Lad $A$ og $B$ være to hændelser, da gælder

$$
P(A\cap B)= P(A|B)\cdot P(B)
$$
::: 

Man siger to hændelser er uafhængige, hvis viden om at den ene hændelse indtræffer ikke påvirker sandsynligheden for den anden. Det kan vi formulere sådan her:

::: {#def-uafhængighed}

### Uafhængige hændelser

Lad $A$ og $B$ være to hændelser. Da siger man, at $A$ og $B$ er uafhængige, hvis 

$$
P(A|B)=P(A)
$$

:::

I @exm-eks13 er der ikke uafhængighed mellem hændelserne at \"den udvalgte er en dreng\" og hændelsen \"den udvalgte er interesseret i foldbold\". I eksemplet var $P(\textrm{ fodbold})=42\%$, mens $P(\textrm{ fodbold } | \textrm{ dreng})=60\%$.

::: {.callout-note collapse="false" appearance="minimal"}

### Opgave 1: Morgenmad og motivation 

På et gymnasium ønsker man at se på, om der er sammenhæng mellem om elever har fået morgenmad og om de føler sig motiveret i 1. lektion.

Man har ialt fået svar fra $700$ elever, hvoraf $600$ har fået morgenmad, og $100$ ikke har fået morgenmad. Af dem som har fået morgenmad, er der $500$, der svarer, at de er motiveret i 1. lektion, og af dem, som ikke har fået morgenmad, er der $55$, der svarer, at de er motiveret i 1. lektion.

* Udfyld en tabel som nedenstående:

| | Har fået morgenmad | Har ikke fået morgenmad |  Ialt |
|:---:|:---:|:---:|:---:|
Er motiveret | | | |
Er ikke motiveret | | | |
Ialt | | | |
: {.bordered}

Vi definerer to hændelser:
$$
\begin{aligned}
&A: \textrm{en elev har fået morgenmad} \\
&B: \textrm{en elev er motiveret i 1. lektion} 
\end{aligned}
$$

* Bestem sandsynligheden for, at en tilfældig udvalgt elev får morgenmad.
* Bestem sandsynligheden for, at en tilfældigt udvalgt elev både har fået morgenmad og er motiveret i 1. lektion.
* Bestem sandsynligheden for, at en elev er motiveret i 1. lektion givet at eleven har fået morgenmad.
* bestem sandsynligheden for, at en elev er motiveret i 1. lektion givet, at eleven ikke har fået morgenmad.
* Er der uafhængighed mellem hændelserne $A$ og $B$?

:::

::: {.callout-note collapse="true" appearance="minimal"}  
### Facit -- opgave 1

| | Har fået morgenmad | Har ikke fået morgenmad |  Ialt |
|:---:|:---:|:---:|:---:|
Er motiveret | $500$ | $55$ | $555$ |
Er ikke motiveret | $100$ | $45$ | $145$ |
Ialt | $600$ | $100$ | $700$ |
: {.bordered}

* $P(A) \approx 85.7 \%$
* $P(A \cap B) \approx 71.4 \%$
* $P(B | A) \approx 83.3 \%$
* $P(B | \overline{A}) = 55 \%$
* Nej, fordi $P(B | A) \neq P(B)$ (og $P(B) \approx 79.3 \%$).
:::

Et af de helt centrale resultater i forbindelse med betingede sandsynligheder er Bayes sætning.

::: {#thm-bayes}

### Bayes sætning

Givet to hændelser $A$ og $B$. Da gælder, at

$$P(A|B)=\frac{P(B|A)\cdot P(A)}{P(B)}$$
:::

::: {.bevis}

[Bevis]{.fremhaev}

Givet to mængder $A$ og $B$ så ved vi, at $A\cap B=B\cap A$, og derfor er 

$$
P(A\cap B)=P(B\cap A).
$$

Vi benytter @thm-AcapB for at finde begge disse sandsynligheder:

$$P(A|B) \cdot P(B) = P(B|A) \cdot P(A).$$ 

Her isoleres $P(A|B)$ ved at dividere med $P(B)$:

$$
P(A|B) = \frac{P(B|A)\cdot P(A)}{P(B)}.
$$


::: 

Ofte benyttes Bayes sætning til at bestemme den betingede sandsynlighed $P(A|B)$ ud fra den betingede sandsynlighed $P(B|A)$.

::: {#exm-eks14}

### Interesse for fodbold, fortsat

Vi ønsker at finde sandsynligheden for at en udvalgt er en dreng givet, at den udvalgte er en, som er interesseret i fodbold. Vi vil altså bestemme sandsynligheden $P(\textrm{dreng }| \textrm{ fodbold})$. Fra bayes sætning får vi

$$
P(\textrm{dreng }| \textrm{ fodbold})=\frac{P(\textrm{fodbold } | \textrm{ dreng})\cdot P(\textrm{dreng})}{P(\textrm{fodbold})}.
$$
I @exm-eks13 har vi udregnet $P(\textrm{fodbold}) = 42 \%$ og $P(\textrm{fodbold } | \textrm{ dreng}) = 60 \%$. Da der er $200$ drenge ud af ialt $500$ gymnasieelever er $P(\textrm{dreng}) = 40 \%$ alle sandsynligheder og får derfor

$$ 
P(\textrm{dreng } | \textrm{ fodbold})=\frac{60 \% \cdot 40 \%}{42\%}\approx 57.1\%.
$$
I eksemplet var der altså  $40 \%$, som var drenge, men der var samtidig en større del af dem, som var interesseret i fodbold i forhold til pigerne. Derfor er det forventet, at den udregnede sandsynlighed er større end $40 \%$.

:::

::: {.callout-note collapse="false" appearance="minimal"}

### Opgave 2: Morgenmad og motivation, fortsat 

* Bestem sandsynligheden for, at en elev har fået morgenmad givet, at eleven er motiveret i 1. lektion. 

:::

::: {.callout-note collapse="true" appearance="minimal"}  
### Facit -- opgave 2

* $P(A | B) \approx 79.3 \%$

:::

## Opdeling og sandsynlighed

Fra formlen i (@eq-def_haendelse)  følger det, at 
hvis $A_1,A_2,...,A_n$ er en opdeling af en hændelse $A$, så er

$$
P(A)=P(A_1)+P(A_2)+\cdots+P(A_n).
$$

Når vi skal finde sandsynligheden for en hændelse $B$, kan det nogle gange være en idé at benytte en opdeling af udfaldsrummet $U$.

::: {#thm-total_ssh}

### Loven om total sandsynlighed


Lad $B$ være en hændelse og lad $A_1,A_2,...,A_n$ være en opdeling af udfaldsrummet $U$. Så er

$$
P(B)=P(B|A_1)\cdot P(A_1)+P(B|A_2)\cdot P(A_2)+\cdots +P(B|A_n)\cdot P(A_n)
$$

:::

::: {.bevis}

[Bevis]{.fremhaev}


På @fig-opdelingB herunder ses det, at mængden $B$ kan opdeles i mængderne 

$$
B\cap A_1,B\cap A_2,\ldots,B\cap A_n.
$$

Derfor er

$$
P(B)=P(B\cap A_1)+P(B\cap A_2)+\cdots+P(B\cap A_n).
$$

Ved at benytte @thm-AcapB for hvert led på højresiden, får vi derfor, at

$$
\begin{aligned}
P(B)=P(B|A_1)\cdot P(A_1) &+P(B|A_2)\cdot P(A_2) \\ &+\cdots +P(B|A_n)\cdot P(A_n)
\end{aligned}
$$

Hvilket netop var det, vi gerne ville vise.
:::


![En opdeling af mængden $B$.](images/udvidet_bayes.png){#fig-opdelingB width=60% fig-align="center"}

Vi illustrerer sætningen med eksemplet om fodbold.

::: {#exm-eks15}

### Interesse for fodbold, fortsat 2

Lad os tage eksemplet fra tidligere med fodbold, men hvor vi lige glemmer antallet af elever. Vi husker blot, at

$$
\begin{aligned}
P(\textrm{dreng}) &= 40 \% \\
P(\textrm{pige}) &= 60 \%
\end{aligned}
$$

Samtidig ved vi, at $60\%$ af drengene er interesseret i fodbold, og $30\%$ af pigerne er interesseret i fodbold. Det vil sige, at

$$
\begin{aligned}
P(\textrm{fodbold } | \textrm{ dreng}) &= 60 \% \\
P(\textrm{fodbold } | \textrm{ pige}) &= 30 \% 
\end{aligned}
$$

Hvis man ønsker at beregne sandsynligheden for, at en tilfældig udvalgt gymnasieelev er interesseret i fodbold, kan vi lave en opdeling af alle gymnasieeleverne i henholdsvis drenge og piger. Fra @thm-total_ssh får vi derfor


$$
\begin{aligned}
P(&\textrm{fodbold}) \\ &=P(\textrm{fodbold } | \textrm{ dreng})\cdot P(\textrm{dreng})+P(\textrm{fodbold } | \textrm{ pige})\cdot P(\textrm{pige}) \\
&=60\%\cdot 40\%+30\% \cdot 60 \%=42\%.
\end{aligned}
$$

Fra @thm-AcapB ved vi, at 

$$
P(\textrm{fodbold} \cap \textrm{dreng}) = P(\textrm{fodbold } | \textrm{ dreng})\cdot P(\textrm{ dreng})
$$

og vi har lige set, at

$$
\begin{aligned}
P(\textrm{fodbold}) =P(\textrm{fodbold } | \textrm{ dreng})\cdot P(\textrm{dreng})+P(\textrm{fodbold } | \textrm{ pige})\cdot P(\textrm{pige}) 
\end{aligned}
$$

Fra definitionen på betinget sandsynlig (@def-betinget) ved vi, at
 
$$
P(\textrm{dreng } | \textrm{ fodbold}) = \frac{P(\textrm{fodbold} \cap \textrm{dreng})}{P(\textrm{fodbold})}
$$

Derfor får vi, at

$$
\begin{aligned}
P(\textrm{dreng } &| \textrm{ fodbold}) \\ &=\frac{P(\textrm{fodbold } | \textrm{ dreng})\cdot P(\textrm{ dreng})}{P(\textrm{fodbold } | \textrm{ dreng})\cdot P(\textrm{dreng})+P(\textrm{fodbold }| \textrm{ pige})\cdot P(\textrm{pige})}
\end{aligned}
$$

Indsætter vi de faktiske tal, får vi

$$
P(\textrm{dreng } | \textrm{ fodbold}) = \frac{60 \% \cdot 40 \%}{60 \% \cdot 40 \% + 30 \% \cdot 60 \%} \approx 57.1 \%
$$
hvilket stemmer med det, vi fik i @exm-eks14. Bemærk, at vi her har udregnet den betingede sandsynlighed $P(\textrm{dreng } | \textrm{ fodbold})$ uden at kende det faktiske antal elever. Det er nok at kende de procenter, som vi startede med i eksemplet.


:::

::: {.callout-note collapse="false" appearance="minimal"}

### Opgave 3: Morgenmad og motivation, fortsat 2


Vi forestiller os nu, at vi har følgende procentsatser:

$$
\begin{aligned}
&80\% \textrm{ af alle elever har fået morgenmad} \\
&85 \% \textrm{ af dem, der har fået morgemad, er motiveret i 1. lektion} \\
&55\% \textrm{ af dem, der ikke har fået morgenmad, er motiveret i 1.lektion}
\end{aligned}
$$   
Husk på, at vi definerede hændelserne $A$ og $B$:

$$
\begin{aligned}
&A: \textrm{en elev har fået morgenmad} \\
&B: \textrm{en elev er motiveret i 1. lektion} 
\end{aligned}
$$

* Oversæt ovenstående procentsatser til (betingede) sandsynligheder.

* Benyt en opdeling til at bestemme sandsynligheden for, at en elev er motiveret i 1. lektion.

* Bestem sandsynligheden for, at en elev har fået morgenmad givet, at eleven er motiveret i 1.lektion. 

:::

::: {.callout-note collapse="true" appearance="minimal"}  
### Facit -- opgave 3

* $P(A) = 80 \%$, $P(B | A) = 85 \%$ og $P(B | \overline{A}) = 55 \%$
* $P(B) = 79 \%$ 
* $P(A | B) \approx 86.1 \%$

:::

eksempel med sygdom klippes ind.


## Eksamensspørgsmål
betinget sandsynlighed.
Bayes formel + bevis
opdeling og sandsynlighed for hændelse.
Benyt ved AI/ sygdom

