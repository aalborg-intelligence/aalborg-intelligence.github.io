---
title: "Naiv Bayes klassifier"
image: "images/bayes_thm.png"
description-meta: "Denne note handler om klassifikation ved hjælp af den metode, som kaldes for **naiv Bayes**."
nocite: | 
  @*
---

Denne note handler om klassifikation ved hjælp af den metode, som kaldes for **Naiv Bayes klassifier**.

## Introduktion

For at introducere teorien om Bayes naive klassifikation, vil vi starte med at se på et eksempel for at få en idé om, hvad Bayes klassifikation går ud på.

Vi vil se på en person, og vi ønsker at give et bud på, om vedkommende stemmer på rød eller blå blok. Vi har på forhånd oplysninger om en del andre personer og ønsker at bruge den viden til at give det bedste bud på, om personen stemmer på rød eller blå blok.

Her har vi følgende data, der viser, hvem der stemmer på rød og blå blok.

|       | Alle   | Mænd   | Kvinder | Unge    | Ældre  | Sjælland | Jylland | Anden bopæl  |
|-------|--------|--------|---------|--------|--------|----------|---------|--------|
| Rød   | $51.85 \%$ | $48.00 \%$ | $55.00 \%$  | $65.00 \%$ | $47.47 \%$ | $54.00 \%$   | $49.90 \%$  | $52.78 \%$ |
| Blå   | $48.15 \%$ | $52.00 \%$ | $45.00 \%$  | $35.00 \%$ | $52.53 \%$ | $46.00 \%$   | $50.10 \%$  | $47.22 \%$ |
| Antal | $10000$  | $4500$   | $5500$    | $2500$   | $7500$   | $3000$     | $4500$    | $2500$   |
: {.bordered}

Hvis vi for eksempel udvælger en tilfældig person, vil vi ud fra ovenstående tabel tænke, at der er $51.85 \%$ chance for at vedkommende stemmer på rød blok. Vælger vi en tilfældig mand, vil vi derimod tænke, at der er $48.00 \%$ chance for, at han vil stemme på rød blok.

<!-- ::: {.callout-note collapse="true" appearance="minimal"} -->
<!-- ### Opgave  -->

<!-- Brug tabellen ovenfor og giv det bedste bud på hvilken blok en person stemmer på: -->

<!-- * Hvis det er en tilfældig person. -->

<!-- * Hvis det er en mand. -->

<!-- ::: -->

Fra skemaet med oplysninger kan det være svære at give et bud på, hvad en ældre kvinde fra Sjælland vil stemme på, da oplysningen om køn tyder på, at personen vil stemme på rød blok, mens informationen om, at det er en ældre person, tyder på, at personen vil stemme på blå blok. Endelig vil oplysningen om, at kvinden bor på Sjælland igen få os til at tænke, at hun stemmer på rød blok.

Her kunne vi selvfølgelig løse problemet ved at få information for hver kombination af køn, aldersgruppe og bopæl. Men det viser sig ikke at være en helt gangbar fremgangsmåde. Forklaringen følger her: Hvis vi ser på kombinationer af køn, aldersgruppe og bopæl vil det i dette eksempel give $2\cdot 2\cdot 3=12$ kombinationer, og hvis
vi i stedet havde set på, om man svarer ja eller nej til $50$ spørgsmål, vil man kunne få $2^{50}$ forskellige kombinationer af svar. Hvis man ser på en person, der har svaret på de $50$ spørgsmål, kan man her forvente, at man i de observerede data kun har ganske få eller måske slet ingen personer, der har svaret på fuldstændig samme måde, og der vil ikke være meget at basere ens bud på.

Derfor ønsker vi en metode, hvor vores bud, på hvad en ny person vil stemme på, udelukkende baseres på information svarende til det fra skemaet ovenfor, hvor vi ikke ser på alle de forskellige kombinationer. Det er *det* Naive Bayes klassifikation kan.


## Notation 

I det følgende indfører vi den nødvendige matematik og notation til Naive Bayes klassifikation. 
Først og fremmest indfører vi en stokastisk variabel $Y$, som kan antage de værdier, der svarer til vores forskellige forudsigelser/bud. I vores eksempel vil $$Y\in\{\textrm{blå}, \textrm{rød}\}.$$

Lidt mere generelt siger man, at $Y$ skal være en diskret stokastisk variabel med et
bestemt antal mulige udfald, og der behøver altså ikke nødvendigvis kun at være to udfald.  

Derudover indfører vi en stokastisk vektor $\vec{X}$, hvor de mulige udfald er alle kombinationer af informationer. Her kan vi tænke $\vec{X}$ som en stokastisk vektor bestående af en række stokatiske vektorer $X_1$, $X_2$, $\dots$, $X_q$:

$$
\vec{X} = \begin{pmatrix} 
X_1 \\ 
X_2 \\ 
\vdots \\
X_q
\end{pmatrix}
$$ 

hvor man i vores eksempel kunne sige 

$$
\begin{aligned}
X_1 &: \textrm{køn} \\
X_2 &: \textrm{aldersgruppe} \\ 
X_3 &: \textrm{bopæl} 
\end{aligned}
$$

og et udfald kunne være 

$$
\vec{x}=
\begin{pmatrix} 
\textrm{kvinde} \\
\textrm{ældre} \\
\textrm{Sjælland}
\end{pmatrix}
$$ 

For hvert udfald af $Y$ ønsker vi, at bestemme sandsynligheden for at værdien $y$ antages, når vi allerede har observeret, at $\vec{X}=\vec{x}$.

Sandsynligheden vil vi skrive som
$$P(Y = y \mid \vec{X} = \vec{x})$$

Denne notation og betydningen deraf ser vi snart på.

Vi kalder $P(Y = y \mid \vec{X} = \vec{x})$ en **posterior sandsynlighed**, fordi den udtrykker sandsynligheden for $Y$ **efter** (post), vi har informationen $\vec{x}$.

Det mest sandsynlige udfald for $Y$, når vi har informationen $\vec{x}$, betegnes $C(\vec{x})$ og kaldes **Bayes klassifikation**.

### Betinget sandsynlighed og uafhængighed

Først vender vi dog lige tilbage til notationen $P(Y = y \mid \vec{X} = \vec{x})$, som vi kaldte en posterior sandsynlighed. I sandsynlighedsregningen kalder vi det også for en **betinget sandsynlighed**, hvilket er grunden til notationen $P(Y = y \mid \vec{X} = \vec{x})$.

Givet to hændelser $A$ og $B$ så benyttes notationen $P(A\mid B)$ som sandsynligheden for, at $A$ sker, når det er givet, at $B$ er sket. Det læses derfor også som sandsynligheden for $A$ givet $B$.

Så $P(Y = y \mid \vec{X} = \vec{x})$ er altså sandsynligheden for $Y = y$, når det er givet, at $\vec{X} = \vec{x}$.

Et banalt eksempel kunne være at $Y$ angiver antal ben på et givent dyr, mens $\vec{X}$ angiver dyrearten. Her er det oplagt, at sandsynligheden for fire eller to ben afhænger af hvilken dyreart, der er tale om.

Formelt defineres betinget sandsynlighed for to *hændelser* $A$ og $B$ som:
$$P(A\mid B) = \frac{P(A \cap B)}{P(B)}$${#eq-betinget_ssh}

Udtrykket $P(A \cap B)$ i tælleren er sandsynligheden for *fælleshændelsen* mellem $A$ og $B$ -- det vil sige hændelsen, at [både]{.underline} $A$ [og]{.underline} $B$ indtræffer -- og i nævneren sørger vi for, at man kun ser på de udfald, hvor $B$ er givet[^1].

Du kan læse mere om betingede sandsynligheder i noten [Sandsynlighedsregning og mængdeteori](../sandsynlighed/sandsynlighed.qmd){target="_blank"}.

::: {#exm-eks1}
### Betinget sandsynlighed

Lad os fokusere på en almindelig terning med seks sider. Lad $B$ være hændelsen at 
antal øjne er mindre eller lig med $3$. Det vil sige, at hændelsen $B$ består af udfaldene: $B$ = {&#9856;, &#9857;, &#9858;}. Lad hændelsen $A$ være udfald med ulige antal øjne: $A$ = {&#9856;, &#9858;, &#9860;}. 

Da kan vi nemt indse, at 
$$P(A) = 3/6 = 1/2$$ 
samt ligeledes at
$$P(B) = 1/2$$ 
på grund af det symmetriske udfaldsrum. 

Ser vi imidlertid på den betingede sandsynlighed for at $A$ indtræffer givet, at $B$
allerede er indtruffet, får vi $P(A\mid B)$. Det svarer til sandsynligheden for at slå et ulige antal øjne, hvis vi allerede ved at antallet af øjne er mindre end eller lig med $3$. 

Først ser vi, at $A\cap B$ = {&#9856;, &#9858;, &#9860;} $\cap$ {&#9856;, &#9857;, &#9858;} = {&#9856;, &#9858;},
hvilket igen på grund af det symmetriske sandsynlighedsfelt betyder, at 
$$P(A\cap B) = 2/6 = 1/3$$
Efter at vi normaliserer sandsynligheden ud fra betingelsen om at $B$ **er** indtruffet får vi
$$P(A\mid B) =  \frac{P(A \cap B)}{P(B)} = \frac{1/3}{1/2}  = \frac{2}{3}.$$
At betinge med hændelsen $B$ svarer i dette simple eksempel til at *indskrænke* udfaldet for $A$ fra alle ulige øjne til dem, som er mindre end eller lig med $3$. Der er således tre mulige udfald i vores \"$B$-verden\", hvoraf to er ulige.

:::

### Stokastisk uafhængighed

Man siger, at to hændelser $A$ og $B$ er uafhængige af hinanden, hvis 
$$P(A \cap B) = P(A) \cdot P(B)$$
Hvis vi ser på udtrykket for $P(A\mid B)$ i (@eq-betinget_ssh) og antager, at $A$ og $B$ er uafhængige, ser vi at
$$
P(A\mid B) = \frac{P(A\cap B)}{P(B)} \stackrel{\text{uafh.}}{=} \frac{P(A) \cdot P(B)}{P(B)} = P(A)
$$
Med andre ord betyder det, at sandsynligheden for $A$ givet $B$ er den samme som sandsynligheden for $A$. Det vil sige, at oplysningen om, at $B$ allerede er indtruffet, ikke ændrer på sandsynligheden for $A$. Information om $B$ tilfører altså ikke noget nyt i forhold til information om $A$, og det giver derfor mening af sige, at $A$ og $B$ er uafhængige af hinanden.


### Bayes' sætning

En meget vigtig matematisk egenskab ved betinget sandsynlighed er muligheden for at 
ombytte rollerne i formlen, således vi kan udtrykke $P(B\mid A)$ ud fra vores viden
om $P(A\mid B)$. Sætningen kaldes Bayes' sætning (eller formel) og kan vises på denne måde: 

Fra (@eq-betinget_ssh) får vi

$$P(A\cap B)=P(A\mid B)\cdot P(B)$$
På helt tilsvarende vis må der også gælde, at

$$P(B\cap A)=P(B\mid A)\cdot P(A)$$
Og da $A\cap B=B\cap A$ må også $P(A\cap B)=P(B\cap A)$. De to ovenfor udledte sandsynligheder, må derfor være ens: 

$$P(A\mid B)\cdot P(B)=P(B\mid A)\cdot P(A)$$
Her kan $P(A\mid B)$ isoleres
$$
P(A\mid B)=  \frac{P(B\mid A)\cdot P(A)}{P(B)}
$$
Dette resultat er netop **Bayes' sætning**:

::: {#thm-bayes} 
## Bayes' sætning
Lad $A$ og $B$ være hændelser, hvor $P(B) \neq 0$. Da gælder, at
$$
P(A\mid B)=  \frac{P(B\mid A)\cdot P(A)}{P(B)}
$$
:::


Vi kan altså ved at kende $P(B\mid A)$, $P(B)$ og $P(A)$ udtrykke den betingede sandsynlighed
$P(A\mid B)$. Vi vender lige om lidt tilbage til, hvad vi kan bruge det til.

Som sidste bemærkning er det væsentligt at understrege, at $P(A\mid B) \neq P(B\mid A)$ med mindre 
$P(A) = P(B)$ jævnfør (@eq-betinget_ssh) ovenfor. For eksempel er sandsynligheden for et tilfældigt dyr er en elefant, givet dyret har fire ben ikke den samme som sandsynligheden for, at dyret har fire ben givet, at dyret er en elefant!

## Binær Bayes klassifier

Antag nu, at $Y$ kun kan antage to tilstande som i eksemplet med *rød* eller *blå* blok.
I dette tilfælde oversætter man ofte de to udfald til henholdsvis $0$ og $1$, eller i visse sammenhænge til $-1$ og $+1$. 
Husk på, at **Bayes klassifikationen** $C(\vec{x})$ er det mest sandsynlige udfald for $Y$, når vi har informationen $\vec{x}$. I det tilfælde hvor $Y$ kun kan antage to tilstande, får vi derfor

$$ C(\vec{x}) = \begin{cases}
0 & \textrm{hvis } P(Y = 0 \mid \vec{X} = \vec{x}) > P(Y = 1 \mid \vec{X} = \vec{x}) \\
1 & \textrm{ellers} \\
\end{cases}$$ {#eq-binar_bayes_klassifikation1}

Dette kan også udtrykkes på anden vis:
$$
\begin{aligned}
P(Y = 0 \mid \vec{X} = \vec{x}) > P(Y = 1 \mid \vec{X} = \vec{x}) \Leftrightarrow
\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})} > 1.
\end{aligned}
$$
Her er vi dog nødt til at antage, at $$P(Y = 1 \mid \vec{X} = \vec{x})\neq 0,$$ så vi ikke kommer til at dividere med $0$. 

Bruger vi denne omskrivning, kan vi udtrykke den binære Bayes klassifikation i (@eq-binar_bayes_klassifikation1) på denne måde:

$$ C(\vec{x}) = \begin{cases}
0 & \textrm{hvis } \frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})} > 1 \\
1 & \textrm{ellers} \\
\end{cases}$$ {#eq-binar_bayes_klassifikation2}


I det følgende vil vi benytte os af Bayes' sætning til at se på, hvordan ovenstående brøk kan beregnes.

### Bayes' sætning i anvendelse
Vi bruger først Bayes' sætning til at udtrykke $P(A\mid C)$ og $P(B\mid C)$.
$$
P(A\mid C) = \frac{P(C\mid A) \cdot P(A)}{P(C)} 
$$

og

$$
P(B\mid C) = \frac{P(C\mid B) \cdot P(B)}{P(C)},
$$
Når vi bestemmer forholdet mellem $P(A\mid C)$ og $P(B\mid C)$ vil vi kunne slippe af med nævneren, som de har til fælles:

$$
\begin{aligned}
\frac{P(A\mid C)}{P(B\mid C)} &= \frac{\frac{P(C\mid A) \cdot P(A)}{P(C)}}{\frac{P(C\mid B) \cdot P(B)}{P(C)}}  
= \frac{P(C\mid A) \cdot P(A)}{P(C)} \cdot \frac{P(C)}{P(C\mid B) \cdot P(B)} \\
&= \frac{P(C\mid A) \cdot P(A)}{P(C\mid B) \cdot P(B)},
\end{aligned}
$$
hvor vi har udnyttet, at man dividerer med en brøk ved at gange med den omvendte brøk.


I den binære Bayes klassifikation i (@eq-binar_bayes_klassifikation2) indgår brøken $\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}$, som vi ved at benytte ovenstående kan omskrive til:
$$
\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})} = 
\frac{P(\vec{X} = \vec{x} \mid Y = 0)P(Y = 0)}{P(\vec{X} = \vec{x} \mid Y = 1)P(Y = 1)}.
$$ {#eq-forhold_posterior_ssh}

## Naiv Bayes klassifier

Ud fra udtrykket for forholdet mellem de to posterior sandsynligheder 
$P(Y = 0 \mid \vec{X} = \vec{x})$ og $P(Y = 1 \mid \vec{X} = \vec{x})$ som indgår i (@eq-forhold_posterior_ssh)
kan vi se, at der indgår to typer af sandsynligheder: 

$$P(\vec{X} = \vec{x}\mid Y = y) \quad \textrm{og} \quad P(Y = y)$$

Disse benævnes henholdsvis *likelihood* og *prior sandsynlighed*, idet $P(\vec{X} = \vec{x}\mid Y = y)$ 
udtrykker *likelihooden* (troligheden) for at observere $\vec{X} = \vec{x}$ givet $Y = y$. 
Omvendt er *prior sandsynligheden* $P(Y = y)$ et udtryk for forhåndsandsynligheden for at $Y = y$. Altså bruger vi disse betegnelser:

$$ 
\begin{aligned}
&\textrm{Likelihood: }  &P(\vec{X} = \vec{x}\mid Y = y) \\
&\textrm{Prior sandsynlighed: } &P(Y = y)
\end{aligned}
$$

Vi kan sammenfatte udtrykket i (@eq-forhold_posterior_ssh) til det såkaldte *posterior forhold*:
$$
\underbrace{\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}}_\text{Posterior forhold} = 
\underbrace{\frac{P(\vec{X} = \vec{x} \mid Y = 0)}{P(\vec{X} = \vec{x} \mid Y = 1)}}_\text{Likelihood forhold} \cdot
\underbrace{\frac{P(Y = 0)}{P(Y = 1)}}_\text{Prior forhold}
$$

Hvis vi vender tilbage til vores spørgsmål om at stemme på blå eller rød blok og så kan vi sige, at
$$ Y=
\begin{cases}
0 & \textrm {hvis der stemmes på rød blok} \\
1 & \textrm {hvis der stemmes på blå blok} \\
\end{cases}
$$
Hvis 
$$
\vec{x}=
\begin{pmatrix} 
\textrm{kvinde} \\
\textrm{ung} \\
\textrm{Sjælland}
\end{pmatrix}
$$ 
så udtrykker $P(\vec{X} = \vec{x} \mid Y = 0)$ således sandsynligheden for, at en person er en ung kvinde fra Sjælland givet, at personen stemmer på *rød blok*. Når man skal bestemme den sandsynlighed skal vi huske, at det er sandsynligheden for det *samlede* udsagn med køn, alder og bopæl.

For at kunne beregne ovenstående sandsynligheder bliver vi nødt til at antage et eller andet, der gør det muligt. Man siger, at vi opstiller en *model*.

Én af de simpleste modeller er at antage at køn, alder og bopæl er uafhængige af hinanden givet $Y = y$.
Denne forsimplende antagelse har medvirket til metodens navn: 
**Naiv Bayes** eller **Uafhængig Bayes klassifikation**. 

Det betyder ifølge vores tidligere definition af uafhængighed at
$$
\begin{aligned}
P(\vec{X} = \vec{x} \mid Y = y) &= 
P(X_1 = x_1, X_2 = x_2, \dots, X_q = x_q \mid Y = y)\\ 
&= P(X_1 = x_1\mid Y = y)P(X_2 = x_2\mid Y = y)\cdots P(X_q = x_q \mid Y = y)\\
&= \prod_{i=1}^q P(X_i = x_i\mid Y = y),
\end{aligned}
$$
hvor $\prod$-symbolet i sidste linje betyder, at vi tager produktet af alle faktorerne 
på formen $P(X_i = x_i\mid Y = y)$ fra $i=1$ op til $q$ -- altså præcist det, som står i linjen over.
Det minder således om sum-tegnet $$\sum_{i=1}^n x_i = x_1 + x_2 + \cdots + x_n,$$ 
men blot for multiplikation i stedet for addition.

### Posterior forholdet, score og vægte

Samler vi nu udtrykkene, som indgår i vores posterior forhold i (@eq-forhold_posterior_ssh), samtidig med at vi antager, at $X_1, X_2, \cdots, X_q$ er uafhængige af hinanden givet $Y$, får vi nedenstående:

$$
\begin{aligned}
\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})} &= 
\frac{P(Y=0)}{P(Y=1)}\cdot \frac{P(\vec{X} = \vec{x} \mid Y = 0)}{P(\vec{X} = \vec{x} \mid Y = 1)} \\
&= \frac{P(Y = 0)}{P(Y = 1)}
\prod_{i=1}^q\frac{P(X_i = x_i \mid Y = 0)}{P(X_i = x_i \mid Y = 1)},
\end{aligned}
$$ 

hvor hver faktor på højre siden bidrager ligeligt til, om observationen $\vec{x}$ skal klassificeres som
$Y=0$ eller $Y=1$.

Når vi skal lave beregninger på computer baseret på data, er det ofte væsentligt at tage højde for 
numerisk præcision. Alle tal på en computer skal *repræsenteres* af et endelig antal bits. Det betyder, at 
visse tal (for eksempel $1/3$) bliver afrundet efter et vist antal decimaler. Derfor kan der opstå problemer, når man
enten ganger eller adderer meget små (eller store) tal sammen. For at undgå dette i udtrykket ovenfor,
er det derfor tit en god idé at benytte sig af (den naturlige) logaritme på begge sider af lighedstegnet:

$$
\begin{aligned}
\ln \left(\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}\right) &= 
\ln \left(\frac{P(Y = 0)}{P(Y = 1)}\right) + 
\sum_{i=1}^q \ln \left(\frac{P(X_i = x_i \mid Y = 0)}{P(X_i = x_i \mid Y = 1)}\right),
\end{aligned}
$$ {#eq-posterior_forhold_ln}

hvor vi har brugt logaritmeregnereglen
$$\ln(a\cdot b) = \ln(a) + \ln(b)$$ 
gentagende gange.

Vi minder om, at forholdet mellem $P(Y = 0 \mid \vec{X} = \vec{x})$ og $P(Y = 1 \mid \vec{X} = \vec{x})$ er af særlig interesse omkring værdien 1 -- se (@eq-binar_bayes_klassifikation2). Når forholdet er $1$ betyder det, at de to klasser er lige sandsynlige givet $\vec{x}$. Endvidere, når forholdet er over $1$, er $Y=0$ mere sandsynlig end $Y=1$, og når det er under $1$, er det omvendte tilfældet.

Lad os nu se på hvilken effekt det får, at vi ikke længere ser direkte på det posterior forhold 
$$ \frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}$$
men i stedet på logaritmen af det posterior forhold
$$ \ln \left ( \frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}\right )$$

I @fig-ln nedenfor er grafen for logaritmefunktionen tegnet for $x\in ]0, 10].$

![Grafen for $f(x)=\ln (x)$.](images/ln.png){#fig-ln}

Vi ved, at $\ln(1) = 0$ (hvilket også kan ses på grafen i @fig-ln), samt at for $x<1$ er $\ln(x)<0$, mens for $x>1$ er $\ln(x)>0$.

Så når vi ser på 
$$\ln \left(\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}\right)$$ 
bliver det vigtige nu, om denne størrelse er positiv eller negativ. 

Lad os derfor indføre $S$ som en *score*, der er lig med logaritmen til posterior forholdet:

$$
S = \ln \left(\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}\right)
$${#eq-scoreS}

Den binære Bayes klassifikation i (@eq-binar_bayes_klassifikation2) kan derfor i stedet skrives ved hjælp af scoren $S$ på denne måde:

$$ C(\vec{x}) = \begin{cases}
0 & \textrm{hvis } \ S>0  \\
1 & \textrm{ellers} \\
\end{cases}$$ {#eq-binar_bayes_klassifikation3}

Vi ved således, at hvis $S>0$, så klassificerer vi $\vec{x}$, som $C(\vec{x})=0$ og ellers $C(\vec{x})=1$.

Sammenholder vi definitionen af $S$ i (@eq-scoreS) med udtrykket i (@eq-posterior_forhold_ln), ser vi, at $S$ også kan skrives som

$$
\begin{aligned}
S &= \ln \left(\frac{P(Y = 0 \mid \vec{X} = \vec{x})}{P(Y = 1 \mid \vec{X} = \vec{x})}\right) \\&= 
\ln \left(\frac{P(Y = 0)}{P(Y = 1)}\right) + 
\sum_{i=1}^q \ln \left(\frac{P(X_i = x_i \mid Y = 0)}{P(X_i = x_i \mid Y = 1)}\right),
\end{aligned} 
$${#eq-scoreS2}

Indfører vi nu bidragene til $S$ som $w_0$ og $w_i(x_i)$ således
$$
w_0 = \ln \left(\frac{P(Y = 0)}{P(Y = 1)}\right) 
\quad\text{og}\quad
w_i(x_i) = \ln \left(\frac{P(X_i = x_i \mid Y = 0)}{P(X_i = x_i \mid Y = 1)}\right)
$$
kan vi skrive udtrykket for $S$ i (@eq-scoreS2) som 
$$
S = w_0 + \sum_{i = 1}^q w_i(x_i),
$$ {#eq-score_ved_vaegte}
hvor det tydeliggøres, at hvis $w_i(x_i)>0$, så understøtter bidraget fra den $i$'te 
oplysning $x_i$, at $Y=0$, og ellers hvis $w_i(x_i)<0$, at $Y=1$. Denne egenskab gør, at man også kan omtale
$w_i(x_i)$ som en slags \"bevismæssig\" vægt.

### Vægten $w_0$

Vi har altså set i (@eq-posterior_forhold_ln) og (@eq-score_ved_vaegte), hvordan vi kan omskrive forholdet mellem posterior sandsynlighederne for de to klasser $Y=0$ og $Y=1$ til en sum af bidrag.

Det første led $w_0$ afhænger ikke af nogen information $x_i$, og vi har tidligere omtalt 
disse sandsynligheder som *prior* sandsynligheder. Man kan sige, at det er vores umiddelbare bud
på hvad $Y$ er, uden at vi kender noget som helst til informationerne i $\vec{x}$.

Når vi går fra vores *model*, som vi har udledt i det foregående, til at skulle implementere
den i en specifik anvendelse, bliver vi derfor nødt til at estimere de parametre, som indgår 
i modellen. For $w_0$ betyder det, at vi skal estimere både $P(Y=0)$ og $P(Y=1)$.
Her vil det være oplagt blot at estimere $P(Y=0)$ og $P(Y=1)$ ud fra træningsdata ved helt simpelt at bestemme andelen, som stemmer på henholdsvis rød og blå, hvorefter vi kan beregne
$$
w_0 = \ln \left(\frac{P(Y = 0)}{P(Y = 1)}\right)$$

Hvis du vil se en mere teoretisk begrundelse for dette valg, kan du folde boksen nedenfor ud.

::: {.callout-tip collapse="true" appearance="minimal"}
### Teoretisk begrundelse for hvordan $P(Y=0)$ kan estimeres

Vi ønsker at bestemme det bedst mulige estimat for $p=P(Y=0)$ ud fra vores træningsdata. Vi vil her tænke på resultaterne fra datasættet som kommende fra et binomialforsøg med sandsynligheds\-parameter $p$ og antalsparameter $n$. I eksemplet kan vi derfor lade $Z$ være en stokastisk variabel, der betegner antallet, som stemmer på rød blok. Det vil sige, at

$$ Z \sim bin(n,p) $$

og fra binomialfordelingen ved vi, at

$$
P(Z = r) = {n \choose r}p^r(1-p)^{n-r} = \frac{n!}{(n-r)!r!}p^r(1-p)^{n-r}
$$
Når vi skal estimere $p$ (altså sandsynligheden for at stemme på rød blok -- det vil sige $P(Y=0)$) ud fra data benyttes en metode, som kaldes for maksimum likelihood estimation. Den går i al sin enkelhed ud på at bestemme den værdi af $p$, som gør de data, vi har set, mest sandsynlige. Altså vil vi maksimere udtrykket ovenfor med hensyn til $p$. Dette kan vi gøre ved at differentiere udtrykket og sætte det lig med $0$. I stedet for at arbejde direkte med $P(Z = r)$
er det nemmere at arbejde med udtrykket for $\ln\bigl(P(Z = r)\bigr)$, idet der gælder, at $f(p)=P(Z = r)$ og
$\ln\bigl(f(p) \bigr)$ har maksimum ved samme $p$ (fordi logaritmefunktionen er voksende).

Vi finder derfor først et udtryk for $\ln\bigl(P(Z = r)\bigr)$:

$$ \ln\bigl(P(Z = r)\bigr) = \ln {n \choose r} + r \cdot \ln(p) + (n-r) \cdot \ln(1-p)$$
hvor vi har brugt logaritmeregnereglerne
$$\ln(a\cdot b) = \ln(a) + \ln(b) \quad \textrm{og} \quad \ln(a^x)=x \cdot \ln(a)$$ 
Derfor bliver den afledede med hensyn til $p$
$$
\frac{d}{dp} \left ( \ln\bigl(P(Z = r)\bigr) \right ) = \frac{r}{p} - \frac{n-r}{1-p}
$$
Sætter vi ovenstående lig $0$ og isolerer for $p$, får vi, at 

$$\hat{p} = \frac{r}{n}$$

hvilket svarer til den andel af de $n$ observationer, som har $Y=0$. Vi sætter en "hat" på $p$ for at 
tydeliggøre, at det er et estimat af $p$ -- og altså ikke den ukendte, *sande* værdi af $p$.

Bemærk, at man også kan vise, at denne værdi af $p$ rent faktisk svarer til et maksimumssted.
:::

### Vægtene $w_i$

De øvrige bidrag til $S$ afhænger af den specifikke værdi af $x_i$. Det er altså her data for
observationen, vi ønsker at klassificere, kommer ind i billedet. Her vil vægten $w_i(x_i)$, som bidrager til den samlede score $S$, afhænge af informationen[^2] $x_i$. 

Ved hver information $X_i$ estimeres $P(X_i = x_i \mid Y = y)$ ved at se på andelen af $x_i$ blandt alle træningsdata med $Y = y$. Vægtene $w_i$ estimeres således på tilsvarende måde som for $w_0$. 

Når disse estimater er fundet, kan man bestemme
$$w_i(x_i) = \ln \left(\frac{P(X_i = x_i \mid Y = 0)}{P(X_i = x_i \mid Y = 1)}\right)
$$

## Eksempel med rød/blå blok
Lad os se på eksemplet fra tidligere med at stemme på rød eller blå blok, hvor vi tænker på $Y=0$ som en stemme på rød blok og $Y=1$ som en stemme på blå blok. 

Vi havde allerede følgende information fra træningsdata:


|       | Alle   | Mænd   | Kvinder | Unge    | Ældre  | Sjælland | Jylland | Anden bopæl  |
|-------|--------|--------|---------|--------|--------|----------|---------|--------|
| Rød   | $51.85 \%$ | $48.00 \%$ | $55.00 \%$  | $65.00 \%$ | $47.47 \%$ | $54.00 \%$   | $49.90 \%$  | $52.78 \%$ |
| Blå   | $48.15 \%$ | $52.00 \%$ | $45.00 \%$  | $35.00 \%$ | $52.53 \%$ | $46.00 \%$   | $50.10 \%$  | $47.22 \%$ |
| Antal | $10000$  | $4500$   | $5500$    | $2500$   | $7500$   | $3000$     | $4500$    | $2500$   |
: {.bordered}

Fra dette bestemmes først vægten $w_0$ ved
$$w_0 = \ln \left(\frac{P(Y = 0)}{P(Y = 1)}\right)=\ln\left(\frac{51.85\%}{48.15\%}\right)=0.074$$

For at kunne beregne vores vægte 
$$w_i(x_i) = \ln \left(\frac{P(X_i = x_i \mid Y = 0)}{P(X_i = x_i \mid Y = 1)}\right)
$$

skal vi for at beregne tælleren i ovenstående brøk have fat på hvor stor en andel af de stemmer, der går til rød blok, som kommer fra henholdsvis mænd, kvinder, unge, ældre og så videre. 

Vi tager beregningen for kvinder og starter med at finde $P(X_1 = \textrm{kvinde} \mid Y = 0)$. Her ved vi at $55 \%$ af de i alt $5500$ kvinder stemte på rød blok. Samtidig ved vi, at der var $51.85 \%$ ud af i alt $10000$ adspurgte (det vil sige $5185$ pesroner), som stemte på rød blok. 
Derfor får vi 
$$P(X_1 = \textrm{kvinde} \mid Y = 0)=\frac{55\% \cdot 5500}{5185}=58.34 \%$$
Da $X_1$ kun kan antage værdierne kvinde og mand, ved vi også, at

$$P(X_1 = \textrm{mand} \mid Y = 0)=100\%-58.34 \%=41.66\%.$$
På tilsvarende måde kan vi finde $P(X_1 = \textrm{kvinde} \mid Y = 1)$. Her ved vi, at $45 \%$ af de $5500$ kvinder stemte på blå blok, og samtidig ved vi, at der var $4815$ stemmer på blå blok i alt (igen $48.15 \%$ af $10000$). 
Derfor får vi 
$$P(X_1 = \textrm{kvinde} \mid Y = 1)=\frac{45\%\cdot 5500}{4815}= 51.40 \%$$
og
$$P(X_1 = \textrm{mand} \mid Y = 1)=100\%-51.40 \%=48.60\%$$
Alle tilsvarende sandsynligheder kan beregnes, så man kan se hvor stor en andel af stemmerne på de to blokke, der kommer fra hver gruppe. Resultatet ses i nedenstående tabel:

|     | Mænd   | Kvinder | Unge    | Ældre  | Sjælland | Jylland | Anden bopæl  |
|-----|--------|---------|--------|--------|----------|---------|--------|
| Rød | $41.66 \%$ | $58.34 \%$  | $31.34 \%$ | $68.66 \%$ | $31.24 \%$   | $43.31 \%$  | $25.45 \%$ |
| Blå | $48.60 \%$ | $51.40 \%$  | $18.17 \%$ | $81.83 \%$ | $28.66 \%$   | $46.82 \%$  | $24.52 \%$ |
: {.bordered}

Nu kan vi bestemme vægtene $w_i(x_i)$. Her findes $w_1(\textrm{kvinde})$ ved

$$w_1(\textrm{kvinde}) = \ln \left(\frac{P(X_1 = \textrm{kvinde} \mid Y = 0)}{P(X_1 = \textrm{kvinde} \mid Y = 1)}\right)=\ln \left(\frac{58.34\%}{51.40\%}\right)=0.1267$$
Herunder ses vægtene for alle grupper:


| $w_0$| $w_1$ |       | $w_2$ |       | $w_3$ |       |       |
|:--------:|:--------:|:--------:|:--------:|--------:|--------:|--------:|:--------:|
|       | Mænd  |Kvinder| Unge   | Ældre |Sjælland|Jylland|Anden bopæl|
| $0.074$ | $-0.154$ | $0.127$ | $0.545$ | $-0.175$ | $0.086$ | $-0.078$ | $0.037$ |
: {.bordered}

Tidligere havde vi indset, at når $w_i(x_i)>0$, så understøtter bidraget fra den $i$'te 
oplysning $x_i$, at $Y=0$ (altså at stemme på rød blok). I tabellen ovenfor ses det derfor, at oplysningerne kvinde, ung, Sjælland og anden bopæl gør det mere sandsynligt med en stemme på rød blok, mens oplysningerne mand, ældre og Jylland gør det mere sandsynligt med en stemme på blå blok.

Vi kan nu beregne scoren $S$ for en kvinde, som er ældre og fra Sjælland, altså hvor $x=(\textrm{kvinde},\textrm{ældre},\textrm{Sjælland})$.
\begin{equation}
\begin{split}
S &  = w_0 + \sum_{i = 1}^q w_i(x_i)=w_0+w_1(\textrm{kvinde})+w_2(\textrm{ældre})+w_3(\textrm{Sjælland}) \\
 & =0.074+0.127+(-0.175)+0.086=0.112
\end{split}
\end{equation}

Derved bliver forudsigelsen ud fra Bayes Naive metode, at en ældre kvinde, der bor på Sjælland, med størst sandsynlighed stemmer på rød blok. 


[^1]: Man siger også, at nævneren *normaliserer* sandsynligheden i forhold til sandsynligheden for hændelsen $B$.
[^2]: Hvis $w_i(x_i)$ er mere eller mindre konstant for forskellige værdier af $X_i$, betyder det, at den $i$'te information ikke er særlig informativ (og måske bør udelades fra modellen).

## Relaterede forløb

* [Ham or Spam?](../../undervisningsforlob/hamorspam.qmd){target="_blank"}

